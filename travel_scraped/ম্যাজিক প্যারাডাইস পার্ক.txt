URL: https://adarbepari.com/magic-paradise-park-comilla
ম্যাজিক প্যারাডাইস পার্ক

ম্যাজিক প্যারাডাইস পার্ক (Magic Paradise Park) ঢাকার কাছেই
কুমিল্লা
জেলার কোটবাড়ি এলাকায় অবস্থিত একটি বিনোদন কেন্দ্র। কুমিল্লা ইউনিভার্সিটির পাশে দিয়ে প্রায় এক কিলোমিটার সামনে গেলেই কোটবাড়ি বনের মধ্যে দেখা মিলবে এক নতুন সম্রাজ্যের।
ডিজনিল্যান্ডের
(বিশ্বের সবচেয়ে বড় থিম পার্ক) আদলে তৈরি করা হয়েছে ম্যাজিক প্যারাডাইস পার্ক এর বিশাল ফটক। ওয়াটার পার্ক, ২০টিরও বেশি বিভিন্ন ধরনের রাইড, ডাইনোসর পার্ক, পিকনিক স্পটসহ ম্যাজিক প্যারাডাইস পার্কটি বাংলাদেশের অন্যতম একটি এমিউজমেন্ট পার্ক।

সবুজ প্রকৃতি আর কৃত্রিমের ছোঁয়া মিলে মিশে একাকার পার্কটি। ভিতরে ঢুকতেই বিশাল এক নাগরদোলা। চুড়ায় বসে পুরো পার্কের দৃশ্য দেখার মত। এছাড়া পার্কে রয়েছে রেল, রোলার কোস্টারসহ শিশু-কিশোরদের নানা রাইড। বাংলাদেশের সবচেয়ে বড় কৃত্রিম ওয়েভ পুলের দাবিদার এই পার্কটি। উচ্চ শব্দের গানে, ঢেউয়ে ঝাপিয়ে পড়ার আনন্দ বলে বুঝানো যাবে না। বাচ্চাদের জন্যও ওয়াটার পুলে রয়েছে বিশেষ ব্যবস্থা। ছোট পাহাড়ের উপর তিনটি ওয়াটার রাইড আছে যা আপনার পছন্দ হবে। তবে যারা ফ্যান্টাসি/নন্দনের ওয়াটার কিংডমে গিয়েছেন তাদের কাছে রাইড তুলনামুলক কম মনে হবে।

পাহাড়ের সিঁড়ি বেয়ে উপড়ে উঠতেই ডেকে উঠবে ডায়নোসর। ডায়নোসর গুলোকে সেন্সরের মাধ্যমে মুভ করার সাথে সাউন্ড ইফেক্টেরও ব্যাবস্থা করা হয়েছে। ছোট বাচ্চারা দেখলে ভয় পেয়ে যাবে নির্ঘাত। খেয়াল না করে উপড়ে উঠলে আপনিও হাজার বছর পুরনো ডায়নোসরের যুগে চলে গেছেন ভেবে ভয় পেতে পারেন। টাকা খরচ করে ভয় পাওয়া আরকি।

আছে খাওয়া-দাওয়াসহ পর্যাপ্ত নিরাপত্তা ব্যাবস্থা, নামাজের স্থান, চমৎকার স্যানিটেশন ও মহিলা-পুরুষদের জন্য আলাদা আয়োজন। সর্বোপরি, মনোমুগ্ধকর একটি পরিবেশ। বন্ধুরা মিলে অথবা বাচ্চাদের সাথে নিজেও একটা দিন পার করে আসতে পারেন এই পার্কে। তবে জলে মগ্ন হতে চাইলে অতিরিক্ত পোষাক অবশ্যই নিয়ে যাবেন। এখনো নির্মাণাধীন অবস্থায় রয়েছে পার্কটি।

টিকিট

এন্ট্রি ফি-২০০/-
ওয়াটার পুল-৩০০/-
যেকোন রাইড-১০০/-

প্যাকেজে গেলে আপনি পাচ্ছেন – এন্ট্রি+পছন্দ অনুযায়ী যেকোন তিনটি রাইডস+ওয়াটার পুল। সেক্ষেত্রে আপনার ৩০০ টাকা বেঁচে যাবে।

ম্যাজিক প্যারাডাইস পার্ক যাওয়ার উপায়

ঢাকা থেকে কুমিল্লা পদুয়ার বাজার বাসে করে এসে নেমে পড়বেন কোটবাড়ি বিশ্বরোড। এক্ষেত্রে এসি বাস ভাড়া ২৫০ টাকা এবং নন এসি বাসের ভাড়া পড়বে ১৫০/২০০ টাকা। কোটবাড়ি থেকে অটো/সিএনজিতে করে পার্কের গেটে চলে যেতে ২০-২৫ মিনিট সময় লাগবে। ভাড়া জনপ্রতি ২৫-৩০ টাকা অথবা রিজার্ভ করলে ১৫০-১৮০ নিবে।

ফিরতি পথে ময়নামতি জাদুঘর, বার্ড, বৌদ্ধ মন্দিরে ঢুঁ মেরে আসতে পারেন। আপনার এক দিনের ট্যুরটা হয়ে যাবে চির স্মরনীয়।

ম্যাজিক প্যারাডাইস পার্কে কি খাবার নিয়ে ঢোকা যাবে?

ম্যাজিক প্যারাডাইস পার্কে বাহির থেকে খাবার নিয়ে প্রবেশ করা যায় না। তবে পার্কের ভিতরে খাবার কিনে খাওয়ার জন্যে দুটি খাবারের দোকান ও একটি রেস্টুরেন্ট আছে। এসব জায়গা থেকে আপনি ২০০-২৫০ টাকার বিভিন্ন প্যাকেজ কিনে নিতে পারবেন।


ম্যাজিক প্যারাডাইস পার্ক কি সপ্তাহের প্রতিদিন খোলা থাকে?

হ্যাঁ, এটি সপ্তাহের প্রতিদিন খোলা থাকে।








