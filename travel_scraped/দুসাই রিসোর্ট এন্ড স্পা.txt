URL: https://adarbepari.com/dusai-resort-spa
দুসাই রিসোর্ট এন্ড স্পা

দুসাই রিসোর্ট এন্ড স্পা (DuSai Resort & Spa) বাংলাদেশের প্রথম পাঁচ তারকা মানের বুটিক ভিলা রিসোর্ট যা ২০১৭ সালে বিশ্ব বিলাসবহুল হোটেল পুরস্কার অর্জন করে। দুসাই রিসোর্ট এন্ড স্পা বাংলাদেশের সিলেট বিভাগের
মৌলভীবাজার
জেলার মৌলভীবাজার – শ্রীমঙ্গল মহাসড়কের গিয়াসনগরে অবস্থিত। সতেরো একর জায়গা নিয়ে সুদৃশ্য লেক ও পাহাড়ের উপর ট্রপিক্যাল গাছের সারির পরিবেষ্টিতে  গড়ে উঠেছে এই রিসোর্টটি। রিসোর্টটিতে প্রবেশের পর যেন মনে হয় কোনো শিল্পীর নিপুন হাতে তৈরী করা এক আলোক চিত্র।

দুসাই রিসোর্ট এন্ড স্পা’ টির কটেজগুলো কুঁড়েঘর আকৃতির তৈরী। এই রিসোর্টটি পরিবেশবান্ধব হওয়ায় অবকাশ যাপনের জন্য একটি আদর্শ জায়গা। ২০১৭ সালের ২রা ডিসেম্বর
World Luxury Hotel Award
এবং চমকপ্রদ নকশাশৈলী ও গাঠনিক সৌন্দর্যের কারণে International Design Award সহ বেশ কিছু অ্যাওয়ার্ড অর্জন করে এই রিসোর্টটি। প্রতি বছর বিদেশ থেকে অনেক পর্যটক আসে এই রিসোর্টটি পরিদর্শন করার জন্য।

দুসাই  রিসোর্ট এন্ড স্পা যাওয়ার উপায়

দুসাই রিসোর্ট এন্ড স্পা মৌলভীবাজার জেলায় অবস্থিত বলে শ্রীমঙ্গল থেকে যাতায়ত অনেক সহজ। ঢাকা থেকে সড়ক ও রেল পথ এই দুইটি উপায়ে শ্রীমঙ্গল যাওয়া যায়। সড়কপথে ঢাকা থেকে শ্রীমঙ্গলের দুরুত্ব ১৮২ কিঃ মিঃ এবং রেলপথে  ১৮৫ কিঃ মিঃ।

সড়কপথে শ্রীমঙ্গল যেভাবে যাবেন

বাসে করে ঢাকা থেকে শ্রীমঙ্গল যেতে হলে সর্বপ্রথম ঢাকার উত্তরা, মহাখালী, সায়দাবাদ, ফকিরাপুল এছাড়াও বেশ কিছু স্থানে হানিফ, এনা, গ্রিন লাইন, সিলেট এক্সপ্রেস ও শ্যামলী পরিবহনের এসি/নন এসি’ র একাধিক বাস পেয়ে যাবেন। সড়ক পথে যেতে সময় লাগে চার থেকে পাঁচ ঘন্টা। নন এসি বাসে জনপ্রতি ভাড়া পড়বে ৩৫০-৪০০ টাকা এবং এসি বাসে জনপ্রতি ভাড়া ৬০০ টাকা থেকে শুরু।

রেলপথে শ্রীমঙ্গল যেভাবে যাবেন

ট্রেনে করে ঢাকা থেকে শ্রীমঙ্গলে যেতে হলে প্রথমে ঢাকার বিমান বন্দর রেলওয়ে স্টেশন অথবা কমলাপুর রেলওয়ে স্টেশনে আসতে  হবে। সেখান থেকে উপবন এক্সপ্রেস, পারাবত এক্সপ্রেস, জয়ন্তিকা এক্সপ্রেস, কলনী এক্সপ্রেস সহ বেশ কিছু ট্রেন শ্রীমঙ্গলের উদ্দেশ্যে ছেড়ে যায়। রেলপথে যেতে সময় লাগে পাঁচ থেকে সাড়ে পাঁচ ঘন্টা। ট্রেনে শ্রেণীভেদে জনপ্রতি সর্বনিম্ন ভাড়া ২৬৫ টাকা এবং সর্বোচ্চ ভাড়া ১০৯৯ টাকা।

আকাশপথে শ্রীমঙ্গল যেভাবে যাবেন

আকাশ পথে আপনি সরাসরি শ্রীমঙ্গল অথবা দুসাই রিসোর্টে যেতে পারবেন না। এজন্যে আপনাকে সর্বপ্রথম ঢাকা থেকে সিলেট যেতে হবে। তারপর সিলেট থেকে সড়কপথে শ্রীমঙ্গল অথবা দুসাই রিসোর্টে যেতে হবে। আকাশ পথে ঢাকা থেকে সিলেটের দুরুত্ব ১২১ মাইল। বিমান বাংলাদেশ এয়ারলাইন্স, নভো এয়ার এবং ইউ এস বাংলা এয়ারলাইন্সের বেশ কিছু বিমান ঢাকা বিমানবন্দর থেকে সিলেটের উদ্দেশ্যে ছেড়ে যায়। আকাশ পথে সিলেট যেতে সময় লাগে মাত্র ৪৫-৫০ মিনিট।


আকাশপথে সিলেট যাওয়ার জন্য শ্রেণীভেদে জনপ্রতি ভাড়া পড়বে :

বিমান বাংলাদেশ এয়ারলাইন্সে – ২,৫০০ থেকে ৭,৫০০ টাকা।
নভো এয়ারলাইন্সে – ২,৭০০ থেকে ৬,৬০০ টাকা।
ইউ এস বাংলা এয়ারলাইন্সে – ২,৬৯৯ থেকে ৮,০০০ টাকা।

তবে ভ্রমণ করার বেশ কিছুদিন আগে থেকে টিকেট বুকিং করে রাখলে টিকেটের জন্য অতিরিক্ত টাকা গুনতে হয় না।

তারপর সিলেট বিমানবন্দর থেকে শ্রীমঙ্গল যেতে হলে সর্বপ্রথম সিলেটের কেন্দ্রীয় বাস টার্মিনাল কদমতলীতে আসতে হবে। সিলেট বিমানবন্দর থেকে কদমতলীর দুরুত্ব ১০.৪ কিঃ মিঃ। সেখানে বাংলাদেশ সড়ক পরিবহন কর্পোরেশন (বি আর টি সি) এসি বাস পেয়ে যাবেন। বাসে শ্রীমঙ্গল যেতে ভাড়া পড়বে জনপ্রতি ২৩৫ টাকা।

চট্টগ্রাম থেকে শ্রীমঙ্গল যেভাবে যাবেন

চট্টগ্রাম থেকে বাসে অথবা ট্রেনে শ্রীমঙ্গল যাওয়া যাবে। চট্টগ্রাম থেকে ট্রেনে শ্রীমঙ্গল যেতে চাইলে পাহাড়িকা কিংবা উদয়ন এক্সপ্রেস ট্রেনের যে কোন একটিতে চেপে বসতে হবে আপনাকে। এই ট্রেন দুটি সপ্তাহের ৬ দিন চলাচল করে। চট্টগ্রাম থেকে শ্রীমঙ্গলে ট্রেনে যাওয়ার জন্য শ্রেণীভেদে জনপ্রতি ভাড়া ১৫০ টাকা থেকে শুরু।

শ্রীমঙ্গল থেকে দুসাই রিসোর্ট এন্ড স্পা’ তে যেভাবে যাবেন

শ্রীমঙ্গল থেকে রিসোর্টের দুরুত্ব ১৫.১কিঃ মিঃ। শ্রীমঙ্গল থেকে সিএনজি করে রিসোর্টে যেতে পারবেন ভাড়া পড়বে ১৫০-৩০০ টাকা। তবে চাইলে রিসোর্টের নিজস্ব গাড়িতে করে যেতে পারবেন কিন্তু তার জন্য রিসোর্টের কর্তৃপক্ষের সাথে যোগাযোগ করে আসতে হবে, একইসাথে অতিরিক্ত ৩৫০০ টাকাও গুনতে হবে।

দুসাই রিসোর্ট এন্ড স্পা’ তে থাকার খরচ

দুসাই রিসোর্ট এন্ড স্পা’ তে অবকাশ যাপনের জন্য অগ্রিম বুকিং করে আসতে হয়। এই রিসোর্টে দুই ক্যাটাগরিতে থাকার ব্যবস্থা আছে একটি হলো হোটেল এবং অন্যটি ভিলা। হোটেল ক্যাটাগরিতে দুই ধরণের রুম রয়েছে সুপিরিয়র কিং এবং প্রিমিয়াম কিং। সুপিরিয়র কিং’ এ এক রাতের জন্য বুকিং দিতে গুনতে হয় ১২,০০০ টাকা এবং প্রিমিয়াম কিং’ এ এক রাতের জন্য বুকিং দিতে গুনতে হয় ১৪,০০০ টাকা।

অপরদিকে ভিলা ক্যাটাগরিতে সাত ধরণের রুম রয়েছে – ভিলা ডিলাক্স কুইন, ভিলা ডিলাক্স কিং, ভিলা সুইট সি, ভিলা সুইট বি, ভিলা সুইট এ, হানিমুন ভিলা এবং প্রেসিডেন্টশিয়াল ভিলা।

এইসব গুলো ভিলাতে এক রাতের জন্য বুকিং দিতে খরচ পড়বে :

ভিলা ডিলাক্স কুইন – ১৬,০০০ টাকা।
ভিলা ডিলাক্স কিং – ১৯,০০০ টাকা।
ভিলা সুইট  সি – ২২,০০০ টাকা।
ভিলা সুইট  বি – ২৮,০০০ টাকা।
ভিলা সুইট  এ – ৩২,০০০ টাকা।
হানিমুন ভিলা – ৫০,০০০ টাকা।
প্রেসিডেন্টশিয়াল ভিলা – ৮০,০০০ টাকা।

রিসোর্টে খাওয়ার ব্যবস্থা

দুসাই রিসোর্ট এন্ড স্পা’ তে খাওয়ার ব্যবস্থা খুব উন্নত। এই রিসোর্টে ৪টি রেস্টুরেন্ট ও ক্যাফে রয়েছে। সেই সাথে মেনু দেখে খাবার অর্ডার করার সুযোগ রয়েছে। এই রিসোর্টের রেস্টুরেন্ট গুলো হলো – বানানা লীফ রেস্টুরেন্ট, টি ভ্যালী রেস্টুরেন্ট, ভ্যালী ক্যাফে এন্ড বার লাউঞ্জ এবং শীষা লাউঞ্জ।

দুসাই রিসোর্ট এন্ড স্পা’ তে অন্যান্য সুযোগ-সুবিধাও রয়েছে তবে বেশ কিছু সুবিধা নেওয়ার জন্য আপনাকে অতিরিক্ত অর্থ পরিশোধ করতে হবে।

দুসাই রিসোর্ট এন্ড স্পা’ তে অন্যান্য যেসব সুযোগ সুবিধা রয়েছে

কিডস জোন
গেম জোন
ফিশিং এর ব্যবস্থা।
মুভি দেখার জন্য সিনেপ্লেক্সের ব্যবস্থা
তিন স্তর বিশিষ্ট সুইমিং পুল
টেনিস ও ব্যাডমিন্টন কোর্ট
কনফারেন্স রুম
বারবিকিউ এর আয়োজন
এসি মসজিদ
সাইকেল রাইডিং
ব্যায়ামাগার
বিনামূল্যে ওয়াইফাই সার্ভিস তো আছেই।
এছাড়াও রয়েছে খেলাধুলা করার জন্য যাবতীয় সরঞ্জাম।

যেসব বিষয় মাথায় রাখতে হবে

সকল ধরণের বুকিং মূল্যের সাথে ১৫%ভ্যাট এবং ১০% সার্ভিস চার্জ প্রযোজ্য।
উল্লেখিত মূল্য পরিবর্তনশীল।
বিশেষ ছুটির দিন বা বিশেষ উপলক্ষে এই রিসোর্টে বুকিংয়ের সাথে বিভিন্ন অফার প্রদান করে থাকে।

যোগাযোগ

রিসোর্টের হটলাইনে চাইলে কথা বলে নিতে পারেন –
অনলাইনে বুকিং এর কাজটা সেরে নিতে চাইলে ওদের
অফিসিয়াল বুকিং মাধ্যম
থেকে বুক করতে পারবেন। এছাড়া দুসাই রিসোর্ট এন্ড স্পা সম্পর্কে আরো বিস্তারিত জানতে তাদের অফিসিয়াল ভিজিট করুনঃ
https://www.dusairesorts.com

লেখকঃ

মোঃ তন্ময় হাসান সিয়াম







