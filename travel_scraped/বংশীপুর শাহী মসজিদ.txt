URL: https://adarbepari.com/bongshipur-shahi-masjid
বংশীপুর শাহী মসজিদ

বংশীপুর শাহী মসজিদ (Bongshipur Shahi Masjid) সাতক্ষীরার
শ্যামনগর উপজেলার
বংশীপুর গ্রামে অবস্থিত একটি ঐতিহাসিক মসজিদ। বংশীপুর শাহী মসজিদটি শ্যামনগর উপজেলা হতে প্রায় ৫ কিলোমিটার দক্ষিণে বংশীপুর বাসস্ট্যান্ডের উত্তর পাশে অবস্থিত। ইতিহাসে বংশীপুর শাহী মসজিদ টেঙ্গা মসজিদ (Tenga Masjid) নামেও পরিচিত। ইট দিয়ে নির্মিত এই মসজিদটি এক সময় ব্যাবহারের উপযোগী ছিলনা কিন্তু যদিও বর্তমান সময়ে এই মসজিদের ব্যাপক সংস্কার করে এটিকে আধুনিক করা হয়েছে।

ইতিহাস বিখ্যাত এ মসজিদের দৈর্ঘ্য ৪১.১৫ মিটার এবং এর প্রস্থ ১০.৬৭ মিটার। মসজিদের প্রধান ভবনের উপর চমৎকার ৫টি গম্বুজ রয়েছে এবং চারটি দেয়ালের মাঝে ৪ টি ধনুক আকৃতির নকশা রয়েছে যা মোঘল আমলের স্থাপত্যের নিদর্শন বহন করে।

শিলালিপি না থাকায় এই মসজিদের নির্মাণকাল নিয়ে দুই ধরনের মতামত রয়েছে। একটি মত অনুসারে রাজা প্রতাপাদিত্য তার মুসলিম অনুসারীদের জন্য নির্মাণ করেন। অপর মতানুসারে মোঘল সম্রাট আকবরের সেনাপতি মানসিংহ এটি নির্মাণ করেন। নির্মাণ পরিকল্পনার জন্য মসজিদটি দর্শনার্থীদের নিকট প্রশংসিত হয়।

একই রেখায় পাঁচটি গম্বুজ থাকায় এই মসজিদটিকে বাংলায় মুসলিম স্থাপত্যের সবচেয়ে প্রাচীন স্থাপত্যগুলোর একটি হিসেবে বিবেচনা করা হয়। দূর থেকে মসজিদটিকে যাতে সহজে চেনা যায়, সেজন্য মসজিদ কমিটির উদ্যোগে সুউচ্চ মিনার তৈরি করা হয়েছে। মসজিদের সম্পূর্ণ মেঝে ও দেয়াল টাইলস করা হয়েছে। মসজিদের মূল ভবনের ৫ টি কক্ষে ২টি করে এসি লাগানো হয়েছে। প্রতি শুক্রবার জুম্মার নামাযে হাজার হাজার মুসুল্লি এই মসজিদে নামায আদায় করে। জুম্মার দিনে মুসুল্লিদের মিলন মেলায় পরিণত হয় মসজিদ প্রাঙ্গণ। ধর্মপ্রাণ মুসুল্লিরা এ মসজিদটিকে গায়েবী মসজিদ বলেও মনে করে। বহু দুর-দূরান্ত থেকে দর্শনার্থীরা একনজর দেখার জন্য এ মসজিদে ভিড় জমান।

বংশীপুর শাহী মসজিদ কিভাবে যাবেন

ঢাকা থেকে
সাতক্ষীরা
যাওয়ার বাস রয়েছে। কল্যাণপুর, মালিবাগ ও গাবতলি থেকে সোহাগ পরিবহণ, সাতক্ষীরা এক্সপ্রেস, এস পি গোল্ডেন লাইন, হানিফ এন্টারপ্রাইজ, এ কে ট্রাভেলস, গ্রিন লাইন, ঈগল পরিবহন, মামুন এন্টারপ্রাইজ, সৌদিয়া পরিবহনের এসি নন এসি বাস রয়েছে। সাতক্ষীরা শহর থেকে লোকাল বাসে করে বংশীপুর পৌছাতে হবে। বংশীপুর বাস স্ট্যান্ড থেকে পূর্ব দিকে কয়েকশ’ মিটার হাঁটলেই বংশীপুর শাহী মসজিদের অবস্থান। মসজিদের কাছেই পুরনো কবরস্থান আর ঈদগাহ ময়দান।






