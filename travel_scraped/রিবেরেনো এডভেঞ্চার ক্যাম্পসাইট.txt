URL: https://adarbepari.com/ribereno-adventure-campsite
রিবেরেনো এডভেঞ্চার ক্যাম্পসাইট

আমাদের পর্যটনকেন্দ্রগুলো দিনে দিনে ব্যয়বহুল হয়ে উঠছে। কোথাও ঘুরতে গেলে নিমিষেই হাজার পাঁচেক টাকা চলে যায় পকেট থেকে। এদিকে দ্রব্যমূল্যের ক্রমাগত উর্ধ্বগতিতে আমরা দিশেহারা। তাই বলে কি ঘোরাঘুরি বন্ধ হয়ে যাবে?  আমরা আজ এমন এক স্থানের গল্প বলব যা পড়ে আপনার ভ্রমণ সম্পর্কে নতুন করে আগ্রহ জন্মাবে। এখানে নামমাত্র খরচে ঘুরতে পারবেন। আর সেই ক্যাম্পসাইটটির নাম রিবেরেনো এডভেঞ্চার।

এ জায়গাটি ঢাকার পাশেই নারায়ণগঞ্জ জেলায় অবস্থিত।
নারায়ণগঞ্জ
জেলার লাঙ্গলবন্দ এরিরায় চর ইসলামপুর কালীবাড়ির পাশে ব্রহ্মপুত্র নদের তীরে গড়ে উঠেছে Ribereno Adventure নামে ক্যাম্পসাইট। পানির উপর তৈরি করা হয়েছে বিশাল এক মাচাং। সেই মাচার উপর তাবু পিচ করা হয়। এভাবে পানির উপর মাচাতে তাবু ফেলার সুযোগ কম জায়গাতেই পাবেন।

মাচাটাও দেখতে দৃষ্টিনন্দন। দুই মাথায় কিছুটা বাড়তি অংশ আছে নদীর দিকে। সেখান বসে চুটিয়ে আড্ডা মারা যায় কিংবা নদীতে লাফিয়ে পড়ে শৈশবের স্মৃতিতে ফিরে যাওয়া যায়। গাছে গাছে ঝোলানো আছে হ্যামক। হ্যামকে দুলতে দুলতে নদীর বিশালতা উপভোগ করা যায়। পূর্ণিমার রাত হলে কথাই নেয়। তাবুতে শুয়েই পূব আকাশে দেখা মেলে স্নিগ্ধ চাঁদের। চাঁদের কিরণ পানিতে প্রতিফলিত হয়ে নদীতেও দেখা মেলে আরেক চাঁদের। ক্যাম্পিং করলেও তাবুবাসের চেয়ে গল্পগুজব করেই রাত কাটিয়ে দেন অনেকে।

সূর্যোদয়ের আগেই পাখির ঝাঁক আপনাকে স্বাগত জানাবে কিচিরমিচির ধ্বনি তুলে। প্রভাতে পূর্ব আকাশ ভেদ করে যখন সূর্য মামা উঁকি দিবে তখন মনে হবে কোন স্বপ্নরাজ্যে আছেন। এই ক্যাম্পসাইটের (Campsite) পরিপার্শ্বিক পরিবেশ আপনাকে মুগ্ধ করবেই। বিশেষ করে সূর্যোদয় ও সূর্যাস্তের পরের সময়টা খুবই উপভোগ্য।

এখানে সব কিছু তৈরি করা হচ্ছে ইকো-ট্যুরিজমকে মাথায় রেখে। দেখা মেলবে চমৎকার কাঠের ব্রিজ ও ছনের ঘরের। ক্যাম্পিং করার জন্য প্রয়োজনীয় সব উপকরণ তারাই দিবে। নদীতে ঘুরার জন্য পাবেন নৌকা। চাইলে নদীর স্বচ্ছ পানিতে সাঁতারও কাটতে পারবেন। সাঁতার না জানলে লাইফ জ্যাকেট ভাড়া নিতে পারবেন। সময় কাটানোর জন্য টেবিল টেনিস, ক্যারমও খেলা যাবে।

যেহেতু এটা ব্যক্তিগত জায়গায় গড়ে উঠেছে তাই যথেষ্ট নিরাপদ। রাতে মেইন গেটে তালা লাগানো থাকে। এ ছাড়া নাইটগার্ডও আছে। পরিবার বা বন্ধুবান্ধব নিয়ে নিশ্চিন্তে ক্যাম্পিং (Camping) করতে পারবেন।

খরচ কেমন

রিবেরেনো এডভেঞ্চার ক্যাম্পসাইটে খুবই সুলভে ক্যাম্পিং করা যায়। মাত্র ১৫০ টাকার বিনিময়ে এক রাত তাবুতে থাকা যাবে। যারা ডে ট্যুরে আসবেন তাদেরও সম পরিমাণ টাকা গুনতে হবে। এ ছাড়া লাইফ জ্যাকেট ১০০ টাকা, বোট রাইড ৩০০ টাকা/ঘণ্টা (২ জন), টেবিল টেনিস ও ক্যারমের জন্য প্রতি ঘণ্টায় ২০০ টাকা ফি প্রযোজ্য।


চলছে নদীতে ঝাপাঝাপি ইচ্ছেমতো (ফটো ক্রেডিট – রিবেরেনোর গেস্টদের থেকে সংগৃহীত)

খাওয়া-দাওয়া

কিছুদিন আগে তাদের ফুড সার্ভিস শুরু হয়েছে। ব্রেকফাস্ট, লাঞ্চ, ডিনার ও বারবিকিউ পাওয়া যায়। লাঞ্চ ও ডিনারে একই মেন্যু যার মূল্য ২৫০ টাকা। ব্রেকফাস্টে ১৫০ টাকায় পাবেন খিচুড়ি আর বারবিকিউর জন্য ২০০ টাকা। খাবারের দাম বেশি হলেও কোয়ালিটি নিয়ে তারা আপোষ করে না। এ ছাড়া সব কিছুই মোটামুটি ব্যুফের মত দেওয়া হয়।


চলছে বারবিকিউ এর প্রস্তুতি (ফটো ক্রেডিট – রিবেরেনোর গেস্টদের থেকে সংগৃহীত)

রিবেরেনো এডভেঞ্চার ক্যাম্পসাইট যাওয়ার উপায়

যারা ঢাকা দক্ষিণে থাকেন তারা গুলিস্তান থেকে স্বদেশ, দোয়েল বা বোরাক এসিতে উঠে লাঙ্গলবন্দ স্টেশনে নামবেন। তারপর রাস্তা পাড় হয়ে ছোট দল হলে রিক্সা বড় দল হলে অটো রিজার্ভ নিবেন চর ইসলামপুর কালীবাড়ি মোড়। রিক্সায় নিবে ৪০ টাকা, অটোতে ১২০-১৩০ টাকা। কালীবাড়ি মোড় নেমে একটু উত্তরে হাঁটলেই মেইন গেট পেয়ে যাবেন।

যারা মিরপুর, উত্তরার দিকে থাকেন তারা এয়ারপোর্ট রোডের যে কোন জায়গা থেকে আসমানিতে উঠে মদনপুর নামবেন। তারপর ফারজানা, নাফ, ইনসাফের মত ছোট বাসে লাঙ্গলবন্দ স্টেশনে নামবেন। বাকিটা আগের মতই।

যোগাযোগ এবং বুকিং

ঠিকানা – চর ইসলামপুর, জহুরপুর, মুসাপুর ইউনিয়ন, নারায়ণগঞ্জ।

বুকিং এর জন্য তাদের
ফেইসবুক পেজে
মেসেজ দিতে পারেন।






