URL: https://adarbepari.com/bazra-shahi-mosque-noakhali
বজরা শাহী মসজিদ

নোয়াখালী
জেলার একটি চমৎকার ঐতিহাসিক মসজিদের নাম বজরা শাহী মসজিদ। ১৭৪১-৪২ সালে জমিদার আমানুল্লাহ তাঁর বাড়ীর সম্মুখে ৩০ একর জমির উপর উঁচু পাড় যুক্ত একটি বিশাল দীঘি খনন করেন। এ দিঘীর পশ্চিম পাড়ে মনোরম পরিবেশে আকর্ষণীয় তোরণ বিশিষ্ট প্রায় ১১৬ ফুট দৈর্ঘ্য ৭৪ ফুট প্রস্থ এবং প্রায় ২০ ফুট উঁচু ৩ গম্বুজ বিশিষ্ট এ ঐতিহাসিক মসজিদখানা নির্মাণ করেন। এ মসজিদকে মজবুত করার জন্য মাটির প্রায় ২০ ফুট নিচ থেকে ভীত তৈরী করা হয়। সুদৃশ্য মার্বেল পাথর দ্বারা গম্বুজগুলো সুশোভিত করা হয়। মসজিদে প্রবেশের জন্য রয়েছে ৩টি ধনুকাকৃতি দরজা। মসজিদের প্রবেশ পথের উপর রয়েছে কয়েকটি গম্বুজ। কেবলা দেওয়ালে ৩টি কারুকার্য খচিত মিহরাব আছে। মসজিদের তিনটি গম্বুজের মধ্যে মাঝখানের গম্বুজটি সামান্য বড়। মসজিদের খামগুলোর সাথে বেশকিছু ছোট মিনার রয়েছে। মসজিদের পূর্বদিকে গম্বুজের নীচেই তিনটি ফটক রয়েছে। মসজিদটি তৈরির ১৭৭ বছর পর ১৯০৯ সালে একবার মেরামত করা হয়।

মোগল সম্রাট মোহাম্মদ শাহের বিশেষ অনুরোধে পবিত্র মক্কা শরীফের বাসিন্দা তৎকালীন অন্যতম বুজুর্গ আলেম হযরত মাওলানা শাহ আবু সিদ্দীক এ ঐতিহাসিক মসজিদের প্রথম ইমাম হিসেবে নিয়োজিত হন। তাঁর বংশধরগণ যোগ্যতা অনুসারে আজো এ মসজিদের ইমামের দায়িত্ব পালন করে আসছেন। বর্তমানে প্রথম ইমাম সাহেবের সপ্তম পুরুষ ইমাম হাসান সিদ্দীকি উক্ত মসজিদের ইমামের দায়িত্ব পালন করে চলেছেন।

কিভাবে যাবেন

সড়ক বা রেলপথে যেতে হবে নোয়াখালীর মাইজদি। মাইজদী হতে সোনাইমুড়ী গামী যেকোন লোকাল বাস সার্ভিস, সিএনজি অটোরিক্সা যোগে বজরা হাসপাতালের সম্মুখে নেমে রিক্সা বা পায়ে হেঁটে ২০০ গজ পশ্চিমে গেলে বজরা শাহী মসজিদে পৌঁছা যাবে।

অথবা বাসে করে বজরা বাস স্ট্যান্ড যেয়ে পায়ে হেঁটে বা রিক্সা করে বজরা শাহী মসজিদ কমপ্লেক্সে পৌছানো যাবে।

কোথায় থাকবেন

নোয়াখালীতে
ভালো থাকার জায়গা হলো – সার্কিট হাউস, রয়েল হোটেল, টাউন হল, হোটেল রাফসান, পুরাতন বাসষ্ট্যান্ডের হোটেল লিটন, হসপিটাল রোডে অবস্থিত নোয়াখালী গেষ্ট হাউস। ভাড়া অনেক কম। একটা মজার ব্যপার হলো এখানে প্রায় প্রতিটা হোটেলের নিচেই ভালো খাবার হোটেল আছে।

১। পুবালি হোটেল, প্রধান সড়ক, (পৌরকল্যাণ হাই স্কুল), মাইজদিকোর্ট, নোয়াখালী। যোগাযোগঃ ০৩২১-৬১২৫৭
২। হোটেল আল মোরশেদ, প্রধান সড়ক (জামে মসজিদের মোড়), মাইজদি কোর্ট, নোয়াখালী। যোগাযোগঃ ০৩২১-৬২১৭৩
৩। হোটেল রাফসান, প্রধান সড়ক, মাইজদিকোর্ট, নোয়াখালী। যোগাযোগঃ ০৩২১-৬১৩৯৫







