URL: https://adarbepari.com/jamidar-palace-nondirhat-chittagong
নন্দীরহাট জমিদার বাড়ি

জাতীয় পুরস্কারপ্রাপ্ত বরেণ্য সংগীতশিল্পী, সুরকার, গীতিকার ও পরিচালক সত্য সাহা এই নন্দীরহাট জমিদার বাড়ির সন্তান। এই জমিদারি বংশে সত্য সাহার জন্ম হয় ১৯৩৪ সালে। জমিদার লক্ষীচরণ সাহার এই বাড়িটি নির্মাণ হয় ১৮৯০ সালে। উনি এবং উনার অপর ২ ভাই মিলে ওই এলাকায় জমিদারি সূচনা করেন। এরপর জমিদারি প্রথা বিলুপ্তি ঘটলে এই জমিদারির পতন ঘটে। সেসময় জমিদারি বংশের লোকেরা বিলাসী জীবন-যাপন করতেন। বাহিরে কোথাও যাওয়া, ঘুরাঘুরির ক্ষেত্রে উনারা ঘোড়ার গাড়ি এবং সু-সজ্জিত পালকি ব্যবহার করতেন। এলাকায় বর্তমানে নন্দীরহাট জমিদার বাড়িটি সত্য সাহার বাড়ি নামে সুপরিচিত। বিশাল এলাকা জুড়ে এই জমিদার বাড়ি।

এখানে সত্য সাহার বাড়িটি ছাড়াও আছে পূজার মন্ডপ, শান বাঁধানো পুকুর ঘাট। পুকুর পাড়ে আছে উনাদের পারিবারিক শ্মশান। ১৯৭৫ সালের মাঝমাঝিতে সত্য সাহা উনার প্রযোজনায় বাংলা ছবি ‘ অশিক্ষিত’ নির্মাণ করেন – যার শ্যুটিং হয় এই জমিদারবাড়িতে এবং টানা ১৮ দিন এর শ্যুটিং চলে। ইতিহাস, ঐতিহ্য ও নিদর্শন বাহী এই জমিদার বাড়িটি অযত্নে, অবহেলায়, প্রয়োজনীয় সংস্কার ও সংরক্ষণের অভাবে বর্তমানে ধ্বংসের মুখে। নন্দীরহাট বাজারে মূল রাস্তার পূর্ব পাশে হিন্দুদের শ্রী শ্রী নিস্তারিনী কালীমন্দির অবস্থিত। এই জমিদারবাড়িটি দর্শনের পর হিন্দু ধর্মাবলম্বীরা সেখানে যেতে পারেন।

নন্দীরহাট জমিদার বাড়ি যাওয়ার উপায়

চট্টগ্রামের দামপাড়া বা জিওসি মোড় থেকে চট্টগ্রাম বিশ্ববিদ্যালয় গামী ৩ নাম্বার বাসে করে নন্দীরহাট নামতে হবে। নন্দীরহাট হতে পশ্চিম দিকে পিচ ঢালা সড়ক ধরে ১০ মিনিট পথ। হেঁটে বা সিএনজিতে গেলেই রাস্তা ডানপাশে চোখে পড়বে দুই গম্বুজ বিশিষ্ট চমৎকার কারুকাজ করা দৃষ্টিনন্দন দোতলা জমিদার বাড়িটি। যা সত্য সাহা বাড়ি নামে পরিচিত।

কোথায় থাকবেন

চট্টগ্রামে নানান মানের হোটেল আছে। নীচে কয়েকটি বাজেট হোটেলে নাম ঠিকানা দেয়া হলো। এগুলোই সবই মান সম্পন্ন কিন্তু কম বাজেটের হোটেল।

১. হোটেল প‌্যারামাউন্ট, স্টেশন রোড, চট্টগ্রাম : নুতন ট্রেন স্টেশনের ঠিক বিপরীতে । আমাদের মতে বাজেটে সেরা হোটেল এটি। সুন্দর লোকেশন, প্রশস্ত করিডোর (এত বড় কড়িডোর ফাইভ স্টার হোটেলেও থাকেনা)। রুমগুলোও ভালো। ভাড়া নান এসি সিঙ্গেল ৮০০ টাকা, ডাবল ১৩০০ টাকা, এসি ১৪০০ টাকা ও ১৮০০ টাকা। বুকিং এর জন্য : ০৩১-২৮৫৬৭৭১, ০১৭১-৩২৪৮৭৫৪


৩. হোটেল সাফিনা, এনায়েত বাজার, চট্টড়্রাম : একটি পারিবারিক পরিবেশের মাঝারি মানের হোটেল। ছাদের ওপর একটি সুন্দর রেস্টুরেন্ট আছে। রাতের বেলা সেখানে বসলে আসতে ইচ্ছে করবেনা। ভাড়া : ৭০০ টাকা থেকে শুরু। এসি ১৩০০ টাকা। বুকিং এর জন্য -০৩১-০৬১৪০০৪

৪. হোটেল নাবা ইন, রোড ৫, প্লট-৬০, ও,আর নিজাম রোড, চট্টগ্রাম। একটু বেশী ভাড়ার হোটেল। তবে যারা নাসিরাবাদ/ও আর নিজাম রোড এলাকায় থাকতে চান তাদের জন্য আদর্শ। ভাড়া : ২৫০০/৩০০০ টাকা। বুকিং এর জন্য – ০১৭৫৫ ৫৬৪৩৮২


কনটেন্ট ও ছবিঃ
আদনান ইভান আশরাফ


