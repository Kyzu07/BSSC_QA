URL: https://adarbepari.com/kumiraghat-sitakunda-chittagong
কুমিরা ঘাট

কুমিরা ঘাট (Kumira Ghat) বন্দর নগরী চট্রগ্রামের অন্যতম একটি সুন্দরতম স্থান যার অবস্থান
সীতাকুণ্ডের
কুমিরার ঘাট ঘরে। সাগরপাড়ে সময় কাটানোর জন্য দারুণ একটা জায়গা এই কুমিরাঘাট। পড়ন্ত বিকেলে থেকে সন্ধ্যা পর্যন্ত এখানে প্রকৃতির মনোরম দৃশ্য অবলোকন করা যায়। এটি মুলত পারাপারের ঘাট তবে এখানে রয়েছে বিশাল দৈর্ঘ্যের একটি ব্রিজ। মনে হবে সমুদ্রের মাঝে গিয়ে আরেক প্রান্ত শেষ হয়েছে। যে কোন দিন এই কুমিরা ঘাটঘর ব্রিজে ঘুরে আসা যায়। জোয়ার এবং ভাটার সময় দুই রুপ ধারণ করে এই স্থানের প্রাকৃতিক রুপ। কুমিরা ঘাটের বিকেলটা বেশ দারুন। এখানে সুর্যোদয়ের দৃশ্য বেশ উপভোগ্য। সমুদ্রের গর্জন সেই সাথে সাগরের শীতল হাওয়া গায়ে দোলা দিয়ে যায়। জোয়ারের সময় ব্রিজের শেষ মাথায় দাড়ালে মনে হবে যেন সমুদ্রের মাঝে দাঁড়িয়ে আছেন।

কুমিরা ঘাটের এই ব্রিজের একদম শেষ মাথা থেকে বোট পাওয়া যায় যা দিয়ে আপনি ঘুরে আসতে পারেন মাঝ সমুদ্র থেকে। জনপ্রতি ভাড়া নিবে ২০টাকা। সন্দ্বীপ যাওয়ার অন্যতম একটি রুট হলো এই ব্রিজ। বেশির ভাগ মানুষ সন্দ্বীপ যাওয়ার এই পথটাকেই বেছে নেন। জোয়ার এর সময় গেলে মনে হবে ব্রিজের উপর দিয়ে সমুদ্রের বুকে হাটছেন।

কুমিরাঘাটের এই ফেরীঘাট স্থানীয় মানুষের কাছে কুমিরা-সন্দ্বীপ ফেরীঘাট ব্রীজ, ঘাটঘর ব্রিজ ও কুমিরা ব্রিজ় ইত্যাদি নামেও বিশেষভাবে পরিচিত। কুমিরা ব্রিজ থেকে সমুদ্রের বুকে দাড়িয়ে থাকা বিশাল বিশাল জাহাজ দেখা যায় শীপ ব্রেকিং ইয়ার্ডে। এছাড়া দেখতে পাবেন সমুদ্রগামী ফিশিং বোটে জেলেদের ব্যস্ততা।

কুমিরা ঘাট থেকে জনপ্রতি ২৫০-৩০০ টাকা ভাড়ায় স্পিডবোটে ৩০ মিনিটেই সন্দ্বীপ চ্যানেল পার হয়ে সন্দ্বীপ যাওয়া যায়। যখন সন্ধ্যা নামার সাথে সাথে শিপিং ইয়ার্ডের সোডিয়াম লাইটগুলো জ্বলে উঠে তখন দারুণ লাগে। যারা চট্টগ্রামের সীতাকুণ্ডের এবং মিরেরসরাইয়ের দিকে ঘুরতে যাবেন তারা বিভিন্ন ট্রেইল এর পাশাপাশি
সীতাকুন্ড চন্দ্রনাথ পাহাড়
,
ইকো-পার্ক
,
বাশবাড়িয়া
,
গুলিয়াখালী
ঘুরে কুমিরাঘাটে যেতে পারেন।

কুমিরা ঘাট যাওয়ার উপায়

চট্টগ্রাম থেকে যেতে হলে ছোট কুমিরা নেমে কুমিরা ঘাট গেলেই হবে। এখানে চাইলে ছোট কুমিরা বাজার থেকে সিএনজি রিজার্ভ করে নিতে পারেন একদম ঘাট পর্যন্ত বা লোকাল গাড়িতে ঘাটঘরের রাস্তার মাথায় সেখান থেকে অটোতে কুমিরা ঘাট। এছাড়া ঢাকা থেকে সরাসরি বাসে সীতাকুণ্ডের কুমিরা ঘাটঘর বললে ঘাটঘর ব্রিজের উপর নামিয়ে দিবে। ভাড়া নিবে ৪৮০ টাকা। ছোট কুমিরা বাজার থেকে কুমিরাঘাট অটো বা সিএনজি ১০ টাকা ভাড়া নিবে।

তথ্য সহযোগিতায়ঃ ঈসমাইল হোসেন






