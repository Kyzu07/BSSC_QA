URL: https://adarbepari.com/saheb-bibi-masjid-raozan-chittagong
সাহেব বিবি মসজিদ, রাউজান

৫০০ বছরের পুরনো ঐতিহ্যবাহী সাহেব বিবি মসজিদ (Shah Bibi Mosque) যা চট্টগ্রাম এর রাউজান উপজেলায় অবস্থিত। এই মসজিদের অবস্থান রাউজান উপজেলার ৯ নং ওয়ার্ড এর হাড়ি মিয়া চৌধুরী বাড়িতে। প্রায় ৫০০ বছর পূর্বে মোগল আমলে বিদেশী কারিগর দিয়ে চুন সুরকির গাঁথুনিতে নির্মাণ করা হয় এই স্থাপত্য। এটি ৮ টি পিলার,৩ টি দরজা, ২ টি জানালা ও ১ টি গম্বুজ বিশিষ্ট। এতে প্রবেশের জন্য ৪ ফুট উঁচু করে মসজিদ গেইট নির্মাণ করা হয়েছে। জানা যায়, জমিদার আমির মোহাম্মদ চৌধুরীর পত্নী ও চট্টগ্রামের আলোচিত প্রসিদ্ধ মালকা বানুর মাতা সাহেব বিবি এই মসজিদের প্রতিষ্ঠাতা।

মসজিদের পাশে রয়েছে ফুলবাগান সম্বলিত কবরস্থান যেখানে শায়িত আছেন এই মসজিদের প্রতিষ্ঠাতা মরহুম সাহেব বিবি। এছাড়াও, এর পাশে আছে সাহেব বিবি দীঘি যাকে শাহী পুকুরও বলা হয়। এই মসজিদ কবরস্থান সহ ৩০ শতক জায়গার উপর নির্মিত। এটি ঐতিহ্যবাহী দর্শনীয় মসজিদ, দূর-দূরান্ত থেকে অসংখ্য মুসল্লীও এখানে এসে নামাজ আদায় করেন। কালের সাক্ষী এই মসজিদ দেখার জন্য পর্যটকরাও এখানে পাড়ি জমান। স্থানীয় সূত্রে, প্রায় ২ বছর পূর্বে মোতোয়াল্লী ইলিয়াস মিয়া চৌ. এর তত্ত্বাবধানে এটির সংস্কার কাজ করে টাইলস ব্যবহার করে এর রুপগত পরিবর্তন করা হয় এবং কারুকার্যের মাধ্যমে এর শৈল্পিক সৌন্দর্য বৃদ্ধি করানো হয়। সাহেব বিবি দীঘির দক্ষিণ পাশে মৈস্যা বিবি মসজিদ নামে আরো একটি ঐতিহ্যবাহী মসজিদ আছে।

কিভাবে যাবেন

চট্টগ্রামের মুরাদপুর হতে রাউজানের বাসে উঠে রাউজান এর জলিলনগর নামতে হবে। জলিলনগর থেকে হারিশ খান পাড়া রোড় দিয়ে লোকাল সিএনজি করে যেতে পারেন এই মসজিদে।

কোথায় থাকবেন

চট্টগ্রামে নানান মানের হোটেল আছে। নীচে কয়েকটি বাজেট হোটেলে নাম ঠিকানা দেয়া হলো। এগুলোই সবই মান সম্পন্ন কিন্তু কম বাজেটের হোটেল।

১. হোটেল প‌্যারামাউন্ট, স্টেশন রোড, চট্টগ্রাম : নুতন ট্রেন স্টেশনের ঠিক বিপরীতে । আমাদের মতে বাজেটে সেরা হোটেল এটি। সুন্দর লোকেশন, প্রশস্ত করিডোর (এত বড় কড়িডোর ফাইভ স্টার হোটেলেও থাকেনা)। রুমগুলোও ভালো। ভাড়া নান এসি সিঙ্গেল ৮০০ টাকা, ডাবল ১৩০০ টাকা, এসি ১৪০০ টাকা ও ১৮০০ টাকা। বুকিং এর জন্য : ০৩১-২৮৫৬৭৭১, ০১৭১-৩২৪৮৭৫৪


৩. হোটেল সাফিনা, এনায়েত বাজার, চট্টড়্রাম : একটি পারিবারিক পরিবেশের মাঝারি মানের হোটেল। ছাদের ওপর একটি সুন্দর রেস্টুরেন্ট আছে। রাতের বেলা সেখানে বসলে আসতে ইচ্ছে করবেনা। ভাড়া : ৭০০ টাকা থেকে শুরু। এসি ১৩০০ টাকা। বুকিং এর জন্য -০৩১-০৬১৪০০৪

৪. হোটেল নাবা ইন, রোড ৫, প্লট-৬০, ও,আর নিজাম রোড, চট্টগ্রাম। একটু বেশী ভাড়ার হোটেল। তবে যারা নাসিরাবাদ/ও আর নিজাম রোড এলাকায় থাকতে চান তাদের জন্য আদর্শ। ভাড়া : ২৫০০/৩০০০ টাকা। বুকিং এর জন্য – ০১৭৫৫ ৫৬৪৩৮২


কন্টেন্ট এবং ছবি সহযোগিতায়ঃ
আদনান ইভান আশরাফ






