URL: https://adarbepari.com/faipi-waterfall
ফাইপি ঝর্ণা

ফাইপি ঝর্ণা (Faipi Waterfall) বাংলাদেশের বান্দরবান জেলার থাইকং পাড়ায় অবস্থিত একটি অনিন্দ্য সুন্দর বুনো ঝর্ণা। ব্যোম ভাষায় ফাইপি শব্দের অর্থ হাতির বাঁধা। এর মানে হলো যে রাস্তায় হাতি চলতে পারে না সেই রাস্তায় অবস্থিত ঝর্ণা। থাইকং পাড়ার উত্তরের দিকে রয়েছে
কেওক্রাডাং
, পূর্বে মদক রেঞ্জ, পশ্চিমে আছে কপিতাল আর দক্ষিণে
তাজিংডং
পাহাড়। ঝুম বর্ষায় ফাইপি ঝর্ণার পানি খানিকটা ঘোলা হলেও বর্ষার পরে স্বচ্ছ সাদা জলের দেখা মিলবে। অফট্রেইলের এই ঝর্ণার রূপ, মাধুর্য এবং দুর্গমতা এটিকে অন্যসব ঝর্ণার থেকে করেছে আকর্ষণীয়। ঝর্ণার পথের দুর্গমতার কারনে এই ঝর্নার খুম কম সংখ্যক পর্যটকদেরই পা পড়েছে।

ফাইপি ঝর্ণায় যাওয়ার উপায়

ফাইপি ঝর্ণা দুর্গম এলাকায় হলেও একাধিক পথ দিয়ে এই ঝর্ণায় পৌছানো যায়। পর্যটকরা থানচি কিংবা রুমা উপজেলা থেকে ট্রেকিং করে ঈই ঝর্ণায় পৌছাতে পারবেন। ফাইপি ঝর্ণা দেখতে হলে আপনাকে বাংলাদেশের যেকোন স্থান থেকে প্রথমে বান্দরবানে পৌছাতে হবে। বাংলাদেশের সব জেলা থেকেই বাসে করে বান্দরবানে যাওয়া যায়। ঢাকা থেকে নন এসি বাসে বান্দরবানে যেতে খরচ হবে প্রায় ৫৫০-৯০০ টাকা। ঢাকা থেকে সড়ক পথে বান্দরবানে পৌছাতে সাত থেকে সাড়ে সাত ঘণ্টা সময় লাগবে।

থানচি দিয়ে ফাইপি ঝর্ণায় যাওয়ার উপায়

বান্দরবান থেকে নিয়মিত বিরতিতে থানচির উদ্দেশ্যে বাস ছেড়ে যায়। এছাড়া পর্যটকরা চান্দের গাড়ি রিজার্ভ করে থানচি যেতে পারবেন। বান্দরবান থেকে প্রায় ৭৯ কিলোমিটার দূরে অবস্থিত থানচিতে পৌছাতে প্রায় সাড়ে চার ঘণ্টা সময় লাগবে। থানচি পৌছানোর পরে ট্রেকিং করে বোর্ডিংপাড়া, শেরকর পাড়া এবং বাকলাই পাড়া অতিক্রম করে থাইকং পাড়ায় পৌছাতে হবে।

রুমা দিয়ে ফাইপি ঝর্ণায় যাওয়ার উপায়

বান্দরবান থেকে নিয়মিত বিরতিতে রুমার উদ্দেশ্যে বাস ছেড়ে যায়। এছাড়া বান্দরবান থেকে চান্দের গাড়ি রিজার্ভ করে রুমা উপজেলায় যেতে পারবেন। চান্দের গাড়ি অথবা বাসে করে রুমায় পৌছাতে ১০০-১২০ টাকা খরচ হবে এবং তিন থেকে ৪ ঘণ্টা সময় লাগবে। রুমা থেকে আপনি বগালেক এবং কেওক্রাডং হয়ে থাইকিংপাড়ায় যেতে পারবেন।

কোথায় থাকবেন

এই ট্রিপে আপনাকে থাকতে হবে স্থানীয় জুম ঘরে। পাড়ার কারবারির সাথে কথা বলে থাকতে পারবেন। প্রয়োজনীয় জিনিসপত্র কিনে নিয়ে নিজেরাই রান্না করে খেতে পারবেন, এক্ষেত্রে আপনাদের গাইড আপনাকে সাহায্য করবে।






