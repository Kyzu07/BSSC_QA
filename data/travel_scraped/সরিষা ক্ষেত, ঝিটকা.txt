URL: https://adarbepari.com/mustard-flower-jhitka-manikganj
সরিষা ক্ষেত, ঝিটকা

ঢাকার পাশ্ববর্তী জেলা
মানিকগঞ্জের
ঝিটকায় (Jhitka) দিগন্ত বিস্তৃত মাঠজুড়ে থাকে সরিষা ক্ষেত। দুই পাশে বিস্তৃত হলুদ ক্ষেতের মাঝে ঠায় দাঁড়িয়ে থাকে সারি সারি খেজুর গাছ। বর্তমান সময়ে সরিষা ক্ষেতগুলোর কোন কোন জায়গায় মধুচাষিরা বসেন মধু সংগ্রহের জন্য। মাঘের ভরা শীতেও দূর থেকে হলুদ আভার আহ্বান। কুয়াশায় ধূসর প্রান্তর, তাও চারদিকে হলুদের সমাহার। মনে হয় যেন রূপকথার রাজকুমারীর গায়ে হলুদ। সবাই কনেকে হলুদ দিতে উপস্থিত। উপস্থিত থাকে প্রজাপতি, মৌমাছি, হলুদিয়া-নীলরঙা পাখি, পোকামাকড় থেকে শুরু করে রাজ্যের প্রজারা। সবাই যেন হুমড়ে পড়ে হলুদের ওপর। তা ছাড়া খুব সকালে ঝিটকা পৌঁছুতে পারলে বাড়তি পাওনা হবে গাছ থেকেই সদ্য সংগ্রহ করা খেজুরের রস। এসব জায়গায় সূর্য ওঠার আগেই গাছিরা রস নামিয়ে ফেলেন।

সরিষা ফুল কখন পাবেন

ডিসেম্বর-জানুয়ারিতে সরিষা ক্ষেত এ ফুলের দেখা মিলে বেশী এবং এই সরিষা ক্ষেত ভ্রমণের সবচেয়ে ভালো সময় খুব সকাল কিংবা বিকাল।

সরিষা ক্ষেত কিভাবে যাবেন

ঢাকার গুলিস্তান থেকে শুভযাত্রা ও বিআরটিসি পরিবহন, পুরান ঢাকার বাবু বাজার থেকে যানযাবিল ও শুকতারা, গাবতলী থেকে যাত্রীসেবা, পদ্মা লাইন, নবীনবরণ, ভিলেজ লাইন ও জনসেবা পরিবহনে প্রথমে মানিকগঞ্জ যেতে হবে। ভাড়া ৫০-৬০ টাকা। বি আর টি সি তে ভাড়া পড়বে ৯০ টাকা আর শুভযাত্রায় ৮০ টাকা। সেখান থেকে আবার লোকাল বাসে চড়ে ঝিটকা, সারাদিনই এ বাস পাওয়া যায়। ভাড়া ৩০ টাকা। এ জায়গায় স্বাচ্ছন্দ্যে ভ্রমণের জন্য নিজস্ব গাড়ি নিয়ে যাওয়া ভালো। যাদের সে ব্যবস্থা নেই তারা ভাড়ায় মাইক্রোবাস কিংবা অন্য কোনো গাড়ি নিয়ে যেতে পারেন। নিজস্ব গাড়ি নিয়ে গেলে ঢাকা-আরিচা সড়কে মানিকগঞ্জ অতিক্রম করে তরা সেতু পেরিয়ে কিছুদূর সামনে গেলে বাঁ দিকের সড়কটি চলে গেছে ঝিটকায়।



আপনার ছবি তোলার জন্য অন্যের ফসলের ক্ষেত নষ্ট করবেন না।


কোথায় থাকবেন

বাস যেখানে নামিয়ে দেবে সেখানেই নবিন সিনেমা হলের পাশেই রয়েছে থাকার হোটেল। দুই সিটের প্রতি রুম ভাড়া ১৫০-২০০ টাকা। এছাড়াও টাউন হলের দিকে আরো কিছু হোটেল রয়েছে।

দেখে নিন ঢাকার আশেপাশে বা কাছে ধারে আরও কিছু সরিষা ক্ষেতের খোঁজ

কিছু প্রয়োজনীয় তথ্য

খেজুরের রস খেতে হলে খুব ভোরে ঝিটকা গিয়ে সেখান থেকে রিক্সা নিয়ে যাবেন শামিম হাজারির বাড়ির দিকে। ওদিকে গেলে পাবেন সকাল সকাল অনেক গাছির দেখা তাদের কাছ থেকেই রস সংগ্রহ করতে পারবেন। খেজুরের এক নম্বর গুড় নিতে হলে পরিচত কেউ থাকতে হয়। এক্ষেত্রে প্রতি কেজি দাম পড়বে ৭০০ টাকা। তাছাড়া বাজারে মোটামুটি ভাল গুড় ১২০-৩৫০ টাকা পর্যন্ত পাওয়া যায় ।






